Viikon 2 kotitehtävä
Ernesti, Kernesti ja juoksuharjoitukset

Monipuolisten seikkailujensa aikana ystävykset Ernesti ja Kernesti ovat huomanneet sen, kuinka hyödyllistä esimerkiksi viidakossa on, jos osaa juosta lujaa ja tarvittaessa pitkästikin.

Taustat kuntoon (1)

Niinpä ystävykset päättävät tutustua juoksemiseen, sen ideaan ja periaatteisiin huolellisesti. Aivan ensimmäiseksi he tietysti perehtyvät siihen, kuinka lujaa kokeneen koodarin tulisi pystyä juoksemaan, jotta hän olisi edes suurin piirtein oikealla tasolla juoksemista aiemminkin harjoitelleiden kanssa. Siispä he selvittävät lähimmästä kirjastosta 100 metrin juoksun maailmanennätysajat suurin piirtein viimeisten sadan vuoden ajalta.

-luo sanakirja, jossa on vuosilukujen avulla löydettävissä tietyn vuoden 100 metrin maailmanennätysaika
-sisällytä sanakirjaan myös tieto siitä, kuka kyseisen maailmanennätysajan oli tehnyt
-luo graafi josta ilmenee maailmanennätysajan kehittyminen noin vuosina 1900-2050.

Seuraavaksi ystävykset selvittävät sen, kuinka lujaa kokeneen koodarin olisi hyvä pystyä juoksemaan, jotta siitä olisi ihan oikeasti käytännön elämässä ja harrasteiden parissa - niin sanottuna "omana suorituksena" - lähtemättä vertailemaan omaa suoritusta esimerkiksi Olympiakisojen vastaaviin tuloksiin. Tämän pohtimiseksi he totta kai selvittävät sen, kuinka lujaa leijonat pystyvät juoksemaan. He siis arvioivat sitä, minkälaisia aikoja syntyisi, jos leijonille järjestettäisiin 100 metrin juoksukilpailuja.

-tallenna aiemmin luotuun sanakirjaan tieto myös siitä, kuinka lujaa leijona pystyy juoksemaan
-luo sanakirjaan kymmenisen leijonaa, jotka ovat jokainen vähän eri kuntoisia - joku leijonista vähän nopeampi, joku vähän hitaampi
-anna sanakirjaan leijonille sopivat nimet

Juoksemaan (2)

Kun tausta-teoria on opiskeltu, Ernesti ja Kernesti ryhtyvät harjoittelemaan juoksemista. Molemmat tietysti juoksevat tyylillään, Ernesti luottaa lempi-kumisaappaisiin ja Kernesti kipsuttaa tutusti korkokengillään. Molemmat ovat lukeneet siitä, että jalkineet ovat juoksussa tärkeät, ja siitä pidetään kiinni!


-laadi Ernestille ensimmäinen harjoitusjuoksu laatimalla tkinterillä (mikä se on…puhutaan siitä tunnilla) käyttöliittymä, jossa on painike josta voit lähettää Ernestin 100 metrin juoksumatkalle. Arvioi aito ja oikea kesto juoksulle. Luo aitoutta juoksun kestoon - joskus matka sujuu nopeammin, joskus hitaammin.

-havainnollista Ernestin juoksu (useita vaihtoehtoja…puhutaan näistä tunnilla) käyttöliittymän ruudulla siten, että juoksu alkaa lähtöviivalta ja päättyy maaliin. Havainnollista sopivin väliajoin (noin sekunti) Ernestin juoksua radalla.

-lisää Ernestin juoksuun ääniefekti, joka on Ernestin koon 45-kumisaappaista lähtevä matala ääni - joka kuuluu suurin piirtein aina silloin kun juoksun havainnollistuskin - "klomps, klomps, klomps…"

Kun Ernesti on saatu juoksemaan, tee toinen painike josta voit lähettää myös Kernestin juoksemaan. Laadi hänelle yksilöllinen visuaalinen havainnollistus käyttöliittymään sopivin ääniefektein - "kips, kops, kips…"

Kaksin aina kaunihimpi (3)

Kun sekä Ernesti että Kernesti ovat oppineet juoksemaan yksilösuorituksina, nousee molemmilla mieleen se urheilujuomaa tankatessa ja omista suoritusajoista ja kokemuksista jutellessa se, että mitä jos lähtisimme yhtä aikaisesti juoksemaan - eikö se olisi paljon motivoivampaa? Näkisi siinä juostessa että onkohan oma vauhti hyvä - näyttääkö toinen jäävän kovasti jälkeen eli itse voi hyvinkin löysätä vauhtia? Tai, katoaako kaveri vierestä horisonttiin, ja on syytä itsellä hiukan ryhdistäytyä ja ryhtyä laittamaan kumpparia toisen eteen hieman tiiviimmällä tahdilla?

-laadi uusi painike käyttöliittymään, nimeltään "Yhteislähtö". Laadi toiminnallisuus, joka painikkesta painettaessa ampuu äänimerkillä lähtölaukauksen, ja jonka jälkeen Ernesti ja Kernesti pinkaisevat matkaan…

-huolehdi että yhteislähtö on realistinen ja juoksunopeuksissa on luontaista vaihtelua. Jos et tiedä miten tämä ilmenee käytännössä, etsi internetistä vanhoja nauhoitteita 100 metrin juoksukilpailuista ja lisää sopivilla säännöillä juoksuun joko kompurointia tai väsymystä tai piristymistä, jopa yltiöpäistä Usain Boltismia.

-lisää käyttöliittymään toiminto, joka selvästi ilmaisee kumpi kisaajista voitti yhteislähdön ja mitkä olivat suoritusajat.

Harjoitus tekee mestarin (4)

-lisää käyttöliittymään toiminto, jonka avulla Ernesti ja Kernesti voivat harjoitella juoksemista toistuvasti päivän ajan. Tästä "Harjoittele 1 päivä" käynnistyy toimintoja, joiden myötä Ernesti tai Kernesti juoksee 100 metrin siivua ja pitää sen jälkeen aina sopivan tauon jotta ehtii palautua. Havainnollista tämä käyttöliittymässä.

-muunna käyttöliittymässä harjoittelua havainnollistaessasi aikayksikkö "sekunti" noin tuhat kertaa nopeammaksi - jotta "Harjoittele 1 päivä" tapahtumat on mahdollista havainnoida visuaalisesti sekä ääninä koneen ruudulta noin minuutissa (miten tämä onnistuu - puhutaan tarvittaessa lisää tunneilla).

-kun yhden päivän harjoittelu onnistuu "yhdestä napista painaen", tee vastaavasti painike "Harjoittele 1 kuukausi" ja "Harjoittele 1 vuosi". Säädä aikayksiköt vastaavasti - siten että vastaavat tapahtumat voidaan havainnoida ruudulta noin minuutissa.

-lisää toteutukseesi toiminto, joka huomioi Ernestin ja Kernestin suorittaman harjoittelun myötä syntyneen kehityksen. Käytä pohjana harjoituksen alussa selvittämiäsi 100 metrin maailmanennätysaikoja ja niiden vuosilukuja. Oleta että sama ilmiö mikä vuosikymmenien aikana on nopeuttanut 100 metrin maailmanennätysaikaa pätee myös harjoitteluun - jos esimerkiksi 100 metrin ennätysaika on maailmassa parantunut 1 sekunnin 10 vuodessa, oleta että jos Ernestin treenaa 10 vuotta, hänen aikansa paranee vastaavasti sekunnin. Käytä näiden tietojen käsittelyyn ja tallentamiseen lähtökohtaisesti sanakirjaa (dict).

-lisää toteutukseesi graafi, joka ilmentää sitä, miten harjoittelijan 100 metrin aika paranee harjoittelun myötä (tästä lisää tunnilla tarvittaessa).

Ja oliko harjoittelusta oikeasti mitään hyötyä? (5)

Ernesti ja Kernesti ovat molemmat kokeneita ja hyvinvoivia vanhoja koodareita. Heillä on aikaa harjoitella eikä mihinkään kiirettä. Elämäntavat ovat heillä kunnossa - esimerkiksi he molemmat syövät päivittäin terveellisesti kasviksia (perunoita, sipulia, ketsuppia) ja saavat sitä myötä tarvittavia vitamiineja yli tarpeenkin.

-tutki tähän mennessä laatimasi käyttöliittymän avulla sitä, kuinka kauan Ernestin ja Kernestin tulee harjoitella, että harjoittelusta on käytännöllistä hyötyä, eli jotta heidän satasen aikansa on nopeampi kuin tyypillisesti leijonalla. Älä välitä vaikka harjoittelu ottaisi aikaa - Ernesti ja Kernesti pysyvät kyllä kansaneläkelaitoksen harmiksi hengissä tarvittaessa vaikka satoja vuosia!

-ota huomioon tutkimuksessasi se, että ystävykset eivät halua ottaa tätäkään harjoittelua liian vakavasti - vaan harjoittele vain se mikä on tarpeen. Pyri löytämään harjoittelumäärä, jonka avulla on kohtuullisen varmaa, että juoksu onnistuu leijonaa nopeammin. Mutta - jos ei aina onnistu - niin ei siinä mitään, se on siinä tilanteessa "happy quit()" vain!

-kun olet harjoituttanut sekä Ernestin ja Kernestin sopivasti, laita samalle lähtöviivalle sanakirjastasi kaikki 100 metrin ennätysjuoksijat aikoen takaa sekä kaikki kymmenisen leijonaa (lisää kullekin leijonalle oma yksilöllinen juoksuun liittyvä ääni). Ammu lähtölaukaus, ja tarkastele havainnollisesti ruudulta, mitä tapahtuu!
